   <h1 class="article-title" id="article-title" title="Contratto di licenza per il caricamento di audio">
    Contratto di licenza per il caricamento di audio
   </h1>
   <div class="article-content">
    <div class="article-body">
     <p>
      Facendo clic su "Accetto", il Creatore conferma di accettare il presente Contratto di licenza per il caricamento di audio (il "Contratto") stipulato con Roblox Corporation ("Roblox") per l'utilizzo di tali contenuti sulla nostra piattaforma di gioco interattiva (la "Piattaforma"). Il Creatore conviene quanto segue:
     </p>
     <ol>
      <li>
       Il Creatore dichiara e garantisce a Roblox: (a) di possedere tutti i diritti, i titoli e gli interessi in e verso, o di avere ottenuto e corrisposto, e che continuerà a mantenere in essere e corrispondere, tutte le licenze (comprese quelle di pubblica esibizione) necessarie affinché tutte le registrazioni audio (compresi i nomi degli artisti e i titoli dei brani corrispondenti), le composizioni musicali e/o gli effetti sonori (in seguito denominati singolarmente e collettivamente l'"Audio") siano caricati, pubblicati e distribuiti sulla Piattaforma e (b) di avere assicurato e confermato che Roblox non sarà responsabile del pagamento di royalty, commissioni o altri corrispettivi di alcun tipo a soggetti terzi, quali, a titolo esemplificativo e non esaustivo, il titolare del diritto d'autore di una registrazione audio (ad esempio, un'etichetta discografica o un artista discografico), il titolare del diritto d'autore di una composizione musicale (ad esempio, un editore musicale o un autore di canzoni), un'organizzazione che si occupa della gestione dei diritti di esecuzione di composizioni musicali (ad esempio, ASCAP, BMI, SESAC, ecc.), un'organizzazione che si occupa della gestione dei diritti di esecuzione di registrazioni sonore (ad esempio, SoundExchange), qualsiasi sindacato o corporazione e qualsiasi tecnico, produttore o altro partecipante alle royalty, coinvolto nella creazione, o altrimenti avente diritto a qualsiasi compenso in relazione al caricamento, alla pubblicazione, alla distribuzione, alla riproduzione, alla sincronizzazione, all'esecuzione pubblica o alla comunicazione al pubblico di qualsiasi Audio sulla Piattaforma. Il Creatore si impegna a ritirare qualsiasi Audio dalla disponibilità sulla Piattaforma entro o prima della scadenza o della risoluzione della/e licenza/e sottostante/i richiesta/e ai sensi del presente Contratto.
      </li>
      <li>
       Il Creatore concede a Roblox una licenza perpetua e mondiale per: (a) trasmettere, riprodurre, comunicare al pubblico ed eseguire pubblicamente, riprodurre, sincronizzare e creare opere derivate dall'Audio sulla Piattaforma e in tutti i canali di distribuzione della Piattaforma; (b) indicare il/i nome/e dell'artista/degli artisti, il/i nome/i dell'autore/degli autori e i titolo/i della traccia/delle tracce dell'Audio sulla Piattaforma; (c) transcodificare digitalmente, realizzare delle copie, riprodurre ed elaborare in altro modo l'Audio nella misura necessaria per agevolare uno qualsiasi dei diritti di cui sopra; (d) concedere in sublicenza a sviluppatori e utenti della Piattaforma qualsiasi diritto di cui sopra, allo scopo di presentare l'Audio all'interno di giochi, esperienze o prodotti virtuali sulla Piattaforma e in relazione alla promozione degli stessi; e (e) utilizzare l'Audio e il contenuto ad esso correlato per scopi promozionali. Il Creatore concede agli utenti che acquistano prodotti contenenti l'Audio una licenza perpetua per l'utilizzo di tali prodotti.
      </li>
      <li>
       Il Creatore comprende e accetta che l'Audio dovrà rispettare sempre gli standard e le linee guida della comunità Roblox, facenti parte delle Condizioni legali di Roblox (ad esempio, non dovrà contenere volgarità, riferimenti a sostanze stupefacenti o riferimenti sessuali espliciti) e che Roblox non ha alcun obbligo di pubblicare alcun contenuto Audio che, a suo giudizio, potrebbe costituire una violazione di tali standard o linee guida o qualsiasi altra politica di Roblox.
      </li>
      <li>
       Roblox manterrà tutti i diritti, i titoli e gli interessi in relazione alla Piattaforma, ai servizi Roblox e ai marchi e loghi Roblox, ivi compresi, a titolo esemplificativo e non esaustivo, tutti i diritti di brevetto, i diritti d'autore, marchio o altri diritti di proprietà e qualsiasi miglioramento o modifica degli stessi. Roblox si riserva tutti i diritti di ricavare profitti economici direttamente dalla Piattaforma in qualsiasi modo.
      </li>
      <li>
       Il Creatore si impegna a manlevare e tenere indenne Roblox e le relative società affiliate e controllate da qualsiasi pretesa relativa all'esercizio dei diritti di Roblox ai sensi del presente Contratto, in relazione a tutto o parte dell'Audio sulla Piattaforma, inclusa, a titolo esemplificativo e non esaustivo, qualsiasi pretesa o richiesta che l'Audio o qualsiasi parte di esso violi o infranga i diritti di terzi, o che Roblox debba versare royalty, commissioni o qualsiasi altro compenso a terzi in relazione all'esercizio dei propri diritti rispetto all'Audio.
      </li>
      <li>
       In qualsiasi momento, su richiesta di Roblox, e nel rispetto di qualsiasi obbligo di riservatezza previsto nell'ambito di eventuali contratti di licenza tra il Creatore e il/i licenziatario/i delle registrazioni sonore e delle composizioni musicali contenute nell'Audio, il Creatore invierà per e-mail copie veritiere e corrette delle licenze applicabili necessarie per pubblicare le registrazioni sonore e le composizioni musicali contenute nell'Audio sulla Piattaforma all'indirizzo: songclearance@roblox.com (o a qualsiasi altro indirizzo e-mail specificato da Roblox). Il ricevimento o la verifica di tali licenze da parte di Roblox non costituirà una rinuncia agli obblighi del Creatore di garantire tutti i diritti necessari per la pubblicazione dell'Audio sulla Piattaforma, come indicato nel presente documento.
      </li>
     </ol>
     <p>
      Eventuali controversie che potrebbero sorgere in relazione al presente Contratto dovranno essere risolte in conformità con la Sezione 11 delle Condizioni d'uso di Roblox.
     </p>
    </div>
    <!--           Add content tags to articles and posts -->
   </div>
